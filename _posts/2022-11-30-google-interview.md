---
title: "Google pohovor"
last_modified_at: 2022-12-30T16:20:02-05:00
categories:

- Blog
tags:

---

> Nikdy nie je neskoro s niečim začať, a keď už, tak radšej neskoro, ako nikdy. Aby sa nestalo, že
> máš zrazu tie najlepšie roky za sebou a uvedomíš si, že si nežil tak, ako si chcel alebo mohol.

Google bol mojou ambíciou už na strednej škole, keď som podával prihlášku na univerzitu. Školu
som úspešne dokončil a uspokojil sa sám so sebou. Až donedávna, pokiaľ mi to niekto nepripomenul. V
lete som si napísal životopis. Dal som si na ňom záležať. Písal som ho 3 dni a s výsledkom som bol
nadmieru spokojný. Google aktuálne ponuky zverejňuje na svojej stránke, kde som sa uchádzal o miesto
softvérového inžiniera v Zürichu. Následne som čakal. Za úspech môžete považovať aj ich odpoveď,
keďže podľa štatistík sa každoročne o prácu v Google-i uchádza viac ako 2 milióny ľudí. Ale oni sa
neozvali.

Tak som na sebe trochu zapracoval. Zmenil som prácu, o čom som písal vo svojom
prvom [blogu](/blog/how-long-is-too-long). Stačilo preposlať 3 dni premakaný životopis. Aktualizoval
som LinkedIn profil, vytvoril túto stránku, kde som začal písať blog a po nejakom čase som to skúsil
znova a dostal odpoveď z Krakowa.

Na prvom call-e recruiter predstaví pozíciu, výberový proces a dohodnete sa,
koľko času potrebujete na prípravu. Prípravou rozumej zvládnutie predmetu dátové štruktúry a
algoritmy, ktorému je venovaný jeden semester na vysokej škole. Dostal som čas 3 týždne. Každý deň
po práci som sa po večeroch vracal do školských čias a aj nasledujúce 3 víkendy som venoval
príprave. Za ten čas som nemal priestor si doma ani len upratať. A to v mojom prípade už niečo
znamená.

Po troch týždňoch som bol plný sebavedomia a spokojný sám so sebou, nech to dopadne akokoľvek,
pretože som pre úspech spravil všetko. Lenže snaha nie je všetko a vždy je potrebné mať aj kúsok šťastia.
Interview trvá 45 minút a riešite problém, ktorý predstaví interviewer. Za ten čas je potrebné:

- ujasniť si problém, klásť doplňujúce otázky, určiť hraničné prípady
- navrhnúť riešenie, prípadne viac riešení, optimalizovať a určiť trade-off (time/space complexity)
- implementovať do Google-doc editora
- otestovať, prípadne opraviť bugy

Problém nastal už v prvom bode. Zistil som, že mám celkom problém rozumieť indickej angličtine.
Namiesto odporúčaných 3 minút som stratil 10 minút s pochopením zadania. Potom ma osvietilo a
stratené minúty som dobehol pri implementovaní. Čas ale chýbal pri otestovaní a následnej oprave
chyby, ktorú som správne identifikoval, avšak pod stresom už nestihol opraviť.

Na druhý deň som dostal ešte jeden mail. Pozvánka na spätnú väzbu od recruitera, ktorý dostal moje
hodnotenie od interviewera. Jeho prvá otázka bola, ako by som zhodnotil svoj
výkon. Zhrnul som to tak, že som stratil veľa času pochopením úlohy a následne už stres a
nedostatok skúsenosti zohrali svoju úlohu, s čím sa stotožnil aj interviewer, ktorý ma skúšal. Aj
keď som nebol úspešný, potešilo ma, keď mi odporučil skúsiť to o 6 mesiacov znova
s poznámkou, že tam je veľký potenciál uspieť a málo uchádzačom sa to podarí na prvý pokus.

> Practice makes perfect.

V prípade úspechu dostanete pozvánku do centrály Google-u, kde vás čakajú ešte 3 úlohy. Tam som
sa ale nedostal a či sa budem uchádzať znova ešte neviem. Viem ale, že ak chcete s niečim začať, tak
teraz je ten správny čas.