---
title: "Ako dlho je príliš dlho?"
last_modified_at: 2022-10-22T16:20:02-05:00
categories:
  - Blog
tags:

---

Ahoj. Volám sa Jakub a toto je môj prvý blog. Nemám skúsenosti s písaním a v škole som zo slovenčiny pravidelne dostával dvojky. Mojou prednosťou bola matematika. Ten predmet, na ktorom sa učíte vypočítať $5(x+3)-x(6-x)<x^2$. Poviem vám tajomstvo. Matematika má aj iné ciele. Omnoho dôležitejšie ako len naučiť vás počítať. Má naučiť myslieť, vedieť sa postaviť k problému, byť kreatívny, rozvíjať fantáziu a schopnosť hľadať riešenia. A tí, ktorí to nepochopili, vymýšľajú lacné vtípky, kde čakajú na deň, kedy to využijú. Zľahčujú si veci a tvária sa, že to nepotrebujú. Máme síce internet, ale naša spoločnosť aj napriek tomu degeneruje, nečíta, nevzdeláva sa, iba tupo konzumuje, čo má neskôr dopad na nás všetkých.

>„Začal som písať básne, pretože na matematiku som nemal dosť fantázie.“ — Neznámy autor.

<!-- >„Láska je ako príklad z matematiky…počítaš…zmýliš sa…chceš sa opraviť ale už je neskoro…zvoní.“ Albert Einstein -->

<img src="/assets/images/me.jpg" alt="drawing" width="200"/>{: .align-left}

Mám rád hudbu, šport, špeciálne kalisteniku a beh, s ktorým som začal ešte na vysokej škole. Najradšej tieto dve aktivity skĺbim počas Spartan Race pretekov a mám už odbehnutý aj svoj prvý maratón v Košiciach. Rovnako dobre sa cítim v lacnom tričku v kine ale aj v drahom obleku v divadle. Rád skúšam nové veci a tento blog je mojim ďalším počinom. Zisťujem ale, že po sebe nerád čítam. Zažívam pri tom rovnaký pocit, ako keď počujete samého seba na zvukovej nahrávke alebo sa pozeráte na svoju fotografiu a nie ste so sebou spokojný.

Pracujem v IT sektore a včera bol môj posledný deň v Softec-u, kde som bol **5 rokov a 153 dní** (Nie, nepočítal som to ja. Mám to v zápočtovom liste). Zažil som tam krásnych šesť rokov, ak k tomu pripočítam čas odpracovaný ako študent. Stretol množstvo skvelých ľudí a veľa sa od nich naučil. Mnohí sa ale pýtajú, prečo odchádzam.

![Softec](/assets/images/softec.jpg)

Na jednom projekte som strávil štyri roky a veľa sa na ňom naučil. Po čase však napredujete pomalšie a pomalšie. Možnosťou bola aj zmena projektu v rámci firmy, však stále budete pracovať v rovnakom kolektíve a deň čo deň počúvať rovnaké názory, čo sa dá a čo nie. Zmenou prostredia sa obklopíte novými ľuďmi, novými nápadmi a prídete na nové myšlienky. A práve toto je môj hlavný dôvod, prečo a ako sa posunúť.

Niekedy možno platilo, čím dlhšie človek vydržal v jednej práci, tým lepšie. Dnes už je to skôr raritou. Kedy je teda čas zmeniť zamestnanie, aby človek nevyzeral, že stagnuje na jednom mieste a aby príliš časté zmeny v životopise nepôsobili zle? Samozrejme, je to individuálne v každom odvetví a na Slovensku to určite závisí aj od lokality. V IT odvetví neexistuje lepší spôsob, ako byť rýchlo povýšený, dostať vyšší plat, mať viac zodpovednosti, ako zmenou práce.

Kariéra je beh na dlhú trať, maratón, avšak v prvých rokoch by to mal byť šprint, kde budete pracovať tvrdo, aby ste dosiahli kariérne ciele a míľniky najrýchlejšie, ako sa len dá. Prečo? Pretože čím skôr sa dostanete tam, kde chcete, tým skôr budete žať úrodu. Vyskúšate rôzne prostredia, veci, spoznáte nových ľudí a zistite, čo vám vyhovuje.

Zarazila, avšak neprekvapila, ma jedna vec. Ak ľuďom poviete, že odchádzate, celkom dosť si ich myslí, že odchádzate kvôli peniazom. Až neskôr prídu na rad otázky prečo a kam. Možno to vyznie pokrytecky ale verte mi, v mojom prípade to nie je kvôli peniazom, aj keď som si niekedy dávno myslel, že práve toto bude hlavný dôvod.

>„Ben Franklin možno vynašiel elektrinu, ale k peniazom prišiel vynálezca elektromeru.“ — Earl Warren

A tak si idem užiť týždeň voľna pred nástupom u nového zamestnávateľa. Niekto by si kúpil lacnú letenku, no ja som sa prihlásil ako dobrovoľník na jednu nemenovanú akciu. Ešte minulý mesiac by som to sám o sebe nepovedal. Stále treba skúšať nové veci. Nikdy neviete, koho spoznáte a čo vám to dá do budúcnosti.
