---
title: "2023 v kocke"
last_modified_at: 2023-12-31T10:20:02-05:00
categories:
  - Blog
tags:

---

Znova je tu koniec roka a čas, aby som si tu odložil svoje čísla a zážitky. Zaujímavé je, keď sa nad
tým teraz zamyslím, že to bol dobrý rok, aj keď sa viac vecí nepodarilo, ako podarilo. Prevažuje asi
kvalita lepších vecí a ľudia, ktorí tento rok tvorili, nad kvantitou tých horších. A ešte jeden
poznatok na začiatok.

> Na prvom mieste majte seba.

Je totiž rozdiel medzi sebeckosťou a zodpovednosťou voči samému sebe.

- Dovolenkoval som začiatkom roka v Londýne. Zápas Arsenal vs. Manchester United. Vypredaný Emirates
  Stadium, 60 000 divákov, 90. minúta, stav 2:2. Arsenal strieľa gól na 3:2 a štadión praská vo
  švíkoch. Ale radosť je predčasná. Na štadióne zavládlo ticho a rozhodca overuje gól pomocou VAR-u.
  Gól je potvrdený a diváci druhýkrát zbúrali štadión. "London Baby!"
- Nabehal som 395 km. Z toho 290 km v prvom polroku a 105 km v priebehu jedného týždňa v júli (5
  polmaratónov za 5 dní). Kolená aj v tridsiatke prekvapivo dobre držia. Súčasť prípravy na Spartan 
  Ultra, ktorý tento rok nevyšiel. Podaril sa však ČSOB Night Run Štrbské Pleso s časom 00:46:35 na 10 km.
- Hudbu som počúval 58 576 minút a podcasty 13 402 minút. Štyrikrát viac, ako minulý rok. Navyše, v
  druhom pol roku konečne rock a alternatívny metal prevýšili pop. Všetko je tak, ako má byť.
- Vrátil som sa ku Crossfit-u, už tretíkrát. Budík 5:30, tréning 6:30 (ranná dávka kofeínu).
  Na začiatku dňa sa naštartujem a večer mám len pre seba a kamarátov. P.S.: Strava, regenerácia a
  strečing sú rovnako dôležité, ako samotné cvičenie. #WorkOutSmarterNotHarder.
- Návrat ku crossfitu znamenal, že som si dal pauzu od calisteniky. Sekol som to na 345 tréningoch.
  Po novom roku sa ale vraciam na Flexi kurz, zlepšiť mobilitu.
- So Spartanmi to bola bieda. Zas a znova. Prvýkrát som vyskúšal exhibičný Spartan Race Night Sprint 
  a hneď z toho bolo 6. miesto.
- Koľko kníh som tento rok prečítal, nemám presne spočítané, niečo medzi 5 až 10. Možno preto, že sa
  to stalo samozrejmosťou. Ale jedna mi predsa len utkvela v pamäti viac. Svedectvá o živote v KĽDR. 
  Utekať z krajiny s blahoželaním podpísaným Veľkým vodcom namiesto fotografie rodiny... 
- A už len v skratke. Začal som druhú sezónu otužovania, znova bol na nejakých tých koncertoch, festivaloch
  (Rammstein, Grape, Led Zeppelin Symphonic) a menších výletoch. 
