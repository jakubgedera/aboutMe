---
title: "Ešte si to premysli"
last_modified_at: 2023-2-19T21:00:00-00:00
categories:

- Blog
tags:

---

Názov tohto blogu je rovnaký, ako kniha od Adama Granta, ktorú mám momentálne rozčítanú. Nebojte sa,
nebude to recenzia na túto knihu, lebo viem, že v dnešnej lenivej dobe ľudia čítajú menej a radšej
dajú prednosť Netflixu. Recenzia nemá zmysel, lebo aj keby bola fantastická, či už kniha alebo
táto recenzia, tak po nej siahne málo kto. Ale ak čítaš aspoň tento blog, tak...


> Ďakujem


Kniha je rozdelená na tri časti a každá časť hovorí o prehodnocovaní. Zatiaľ mám za sebou prvú časť
a tá je o tom individuálnom. Žijeme v dobe, kde sa všetko vyvíja exponencionálnou rýchlosťou a práve
prehodnocovanie je dôležitou vlastnosťou, ktorou by mal byť vybavený každý jednotlivec. Bohužiaľ,
veľa ľudí sa striktne drží svojich názorov, ktoré si utvorili a nie sú ochotní ich zmeniť. Len tí
najlepší sú schopní zmeniť svoje stanovisko, prehodnotiť svoj názor a neboja sa kritiky.


> Ak poznanie posilňuje, potom vedomie, že nevieme všetko, z nás robí múdrejších.


Nemáme problém vymeniť šatník, keď oblečenie vyjde z módy. Ak však ide o vedomosti a názory,
uprednostníme pohodlie a nemienime riskovať. Ale fakty sa mohli zmeniť, a to, čo bolo kedysi
správne, už nemusí platiť. Pre veľa ľudí je ťažké priznať, že ich názor nebol správny a nedaj Bože
sa potom ešte ospravedlniť.

Videli ste niekedy, aby sa politik ospravedlnil? Nie. Prvý a posledný krát na tomto blogu zabrdnem
trochu do politiky. Určite si hovoríš, že by som mal radšej pokračovať v opise knihy, ako písať o
politike, ktorá si nezaslúži ani nasledujúci pár riadkov.


> „Žiadni pravicoví a ľavicoví politici dnes nie sú. Každý je tam, kde si našiel voľné miesto.
Najľahšie je byť ľavičiar, na to stačí prečítať si dve knihy a naučiť sa pár fráz. byť autentický
pravičiar je ťažké, ale dnes sa to od nikoho neočakáva. Na pravičiara musí byť človek dobrý ekonóm
alebo právnik. Ale dnes sú v kurze pravičiari s ľavicovým myslením. Všetci sú zašpinení a tou špinou
poprepájaní. A ani náhodou ich nezaujímajú ideály a osud obyvateľov krajiny.“ — Boris Filan.


Táto Kniha je skvelým návodom, ako uvažovať o veciach,
ktoré sú na prvý pohľad jasné a ako objaviť aj nové, nečakané stránky problému. Príklad z minulého
týždňa, keď som sedel s kamarátom na pive a diskutovali sme o atómovke. 500€ každému, kto sa
zúčastní volieb. Skús sa ale zamyslieť nad myšlienkou, že odmenu by dostali ľudia, ktorí voliť
neprídu.

Zamysli sa a názor si utvor sám, čo by to znamenalo. Pretože tento blog tu ukončím a naše pivné
mudrovačky si nechám pre seba. Dúfam ale, že som ti aspoň trochu otvoril myseľ a nabudúce si užiješ
pocit, keď zistíš, že si sa mýlil. Lebo to znamená, že si sa naučil niečo nové.
